---
title: Concepten van kwantumcomputing
description: Wat is kwantumcomputing?
author: QuantumWriter
ms.author: nawiebe@microsoft.com
uid: microsoft.quantum.concepts.intro
ms.date: 12/11/2017
ms.topic: article
ms.openlocfilehash: 37f5181f2d9e4e11efa29811c24116ca7d64f81b
ms.sourcegitcommit: 8becfb03eb60ba205c670a634ff4daa8071bcd06
ms.translationtype: HT
ms.contentlocale: nl-NL
ms.lasthandoff: 10/28/2019
ms.locfileid: "72978952"
---
# <a name="what-is-quantum-computing"></a>Wat is kwantumcomputing?

In de afgelopen jaren zijn er talloze nieuwe computertechnologieën ontwikkeld en daarvan vereist kwantumcomputing misschien wel de grootste paradigmaverschuiving van ontwikkelaars.  Kwantumcomputers werden in de jaren '80 voorgesteld door [Richard Feynman](https://en.wikipedia.org/wiki/Richard_Feynman) en [Yuri Manin](https://en.wikipedia.org/wiki/Yuri_Manin).  De idee achter kwantumcomputing is afgeleid van wat vaak werd gezien als een van de grootste belemmeringen in de natuurkunde: opmerkelijke wetenschappelijke vooruitgang die stuit op het onvermogen om zelfs eenvoudige systemen te modelleren. Kwantummechanica is namelijk al ontwikkeld tussen 1900 en 1925 en is nog steeds de hoeksteen waarop scheikunde, fysica van de gecondenseerde materie en technologieën variërend van computerchips tot LED-verlichting rusten.  Ondanks deze successen leken zelfs sommige van de eenvoudigste systemen niet meer door de mens te kunnen worden gemodelleerd met kwantummechanica.  Dit komt doordat zelfs voor het simuleren van systemen met maar enkele tientallen deeltjes die op elkaar reageren, meer rekenkracht nodig is dan een conventionele computer in duizenden jaren kan leveren.

Er zijn veel redenen waarom kwantummechanica zo moeilijk te simuleren is.  De eenvoudigste manier om kwantumtheorie te begrijpen, is misschien wel te zeggen dat materie, op kwantumniveau, kan bestaan in allerlei verschillende mogelijke configuraties (ook wel bekend als *toestanden*) tegelijk.  In tegenstelling tot klassieke waarschijnlijkheidsrekening, kunnen de vele configuraties van de kwantumtoestand, die potentieel waargenomen kunnen worden, met elkaar interfereren zoals golven in een getijdenpoel.  Door deze interferentie is het niet mogelijk de configuraties van kwantumtoestanden te verkrijgen met statistische steekproeven.  In plaats daarvan moeten we *elke mogelijke* configuratie berekenen waarin een kwantumsysteem zich kan bevinden, als we de kwantumevolutie willen begrijpen.  

Stel u zich een systeem van elektronen voor waarbij elektronen zich in ongeveer $40$ posities kunnen bevinden.  Het aantal mogelijke configuraties voor de elektronen is dan $2^{40}$ (omdat zich op elke positie al dan niet een elektron kan bevinden). Om de kwantumtoestand van de elektronen op te slaan in een conventioneel computergeheugen, is maar liefst $130$ GB aan geheugen nodig.  Dat is behoorlijk veel, maar nog wel mogelijk met sommige computers.  Als we uitgaan van $41$ mogelijke posities voor de deeltjes, zijn er twee keer zoveel mogelijke configuraties bij $2^{41}$ en is er meer dan $260$ GB aan geheugen nodig om de kwantumtoestand op te slaan. We kunnen dit spelletje met een steeds toenemend aantal posities niet oneindig volhouden als we de toestand conventioneel willen opslaan, omdat we dan al snel de geheugencapaciteit van 's werelds krachtigste computers overschrijden.  Bij een paar honderd elektronen is de benodigde hoeveelheid geheugen om het systeem te kunnen opslaan groter dan het aantal deeltjes in het universum. We hoeven dus geen enkele hoop te koesteren dat we dergelijke kwantumdynamiek ooit kunnen simuleren met conventionele computers. Toch ontwikkelen dergelijke systemen zich in de loop der tijd in de natuur volgens de wetten van de kwantummechanica, zich totaal onbewust van ons onvermogen om hun evolutie met conventionele rekenkracht in kaart te brengen of te simuleren.

Deze constatering leidde ertoe dat degenen met een vroege visie van kwantumcomputing zich deze simpele doch belangrijke vraag stelden: biedt dit probleem ook nieuwe kansen?  Met name als kwantumdynamica moeilijk te simuleren is, wat er zou gebeuren als we hardware bouwden met kwantumeffecten als fundamentele bewerkingen?  Kunnen we systemen van op elkaar reagerende deeltjes simuleren met behulp van een systeem dat gebruikmaakt van precies dezelfde wetten als in de natuur? Kunnen we taken onderzoeken die niet in de natuur voorkomen, maar wel de wetten van de kwantummechanica volgen of daarvan gebruikmaken?  Deze vragen hebben geleid tot het ontstaan van kwantumcomputing.

Het hoofddoel bij kwantumcomputing is om gegevens op te slaan in kwantumtoestanden van materie en berekeningen op die gegevens uit te voeren met behulp van kwantumgatebewerkingen, door gebruik te maken van kwantuminterferentie en deze te leren 'programmeren'.  Een vroeg voorbeeld van het programmeren van interferentie om een probleem op te lossen dat onmogelijk leek op te lossen met conventionele computers, is afkomstig van [Peter Shor](https://en.wikipedia.org/wiki/Peter_Shor) in 1994, voor het probleem van factoring.  Het oplossen van factoring brengt met zich mee dat het mogelijk wordt om veel cryptografische systemen die gebruikmaken van openbare sleutels, zoals RSA en cryptografie met behulp van elliptische krommen, te kraken.  Sindsdien zijn er snelle en efficiënte kwantumcomputeralgoritmen ontwikkeld voor veel traditioneel zware taken: het simuleren van fysieke systemen in vakgebieden als scheikunde, natuurkunde en materiaalwetenschappen, het doorzoeken van ongeordende databases, machine learning en het oplossen van systemen van lineaire vergelijkingen.

Het ontwerpen van een kwantumprogramma om gebruik te maken interferentie, klinkt als een bijna onmogelijke uitdaging. Desondanks zijn er veel technieken en hulpprogramma's, waaronder onze Microsoft Quantum development kit, geïntroduceerd om kwantumprogrammering en algoritme-ontwikkeling toegankelijker te maken. Er zijn enkele basisstrategieën die kunnen worden gebruikt voor het manipuleren van kwantuminterferentie op een manier die nuttig is voor computing, zonder dat de oplossing in de knoop raakt door een wirwar aan kwantummogelijkheden. Kwantumprogrammering is een kunst op zich vergeleken met klassieke programmering. Om kwantumalgoritmen te kunnen begrijpen en uitdrukken, zijn hele andere middelen vereist. Zonder algemene hulpprogramma's voor ontwikkelaars waarmee ze kwantumprogrammering kunnen aanpakken, is het ontwikkelen van kwantumalgoritmen niet zo eenvoudig.

Gelukkig is er nu de Microsoft Quantum development kit. Deze voorziet een groeiende community van de middelen om het kwantumpotentieel voor hun taken, problemen en oplossingen te ontgrendelen. Onze high-level programmeertaal, Q#, is speciaal ontworpen voor de uitdagingen van kwantumgegevensverwerking; de taal is geïntegreerd in een software-stack die het mogelijk maakt om een kwantumalgoritme uit te compileren tot de primitieve bewerkingen van een kwantumcomputer.  Voordat we ingaan op de programmeertaal, is het handig om de basisprincipes te bekijken waarop kwantumcomputing is gebaseerd. We gaan uit van de basisregels van kwantumcomputing als axioma's in plaats van hun oorsprong in kwantummechanica te beschrijven. Daarnaast veronderstellen we basiskennis van lineaire algebra (vectoren, matrices, enzovoort). Als u meer wilt weten over de basisbeginselen en geschiedenis van kwantumcomputing, raadpleegt u de [sectie met verwijzingen](xref:microsoft.quantum.more-information) voor meer informatie.
